<!DOCTYPE html>
<html lang="tr">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Güneşi Beklerken | "MILA MI SESTRO"</title>
    <style>
        body { margin: 0; background-color: #050505; color: #d1d1d1; font-family: 'Times New Roman', serif; line-height: 2; display: flex; flex-direction: column; align-items: center; }
        .reading-nav { width: 100%; padding: 20px 0; background: rgba(0,0,0,0.9); position: sticky; top: 0; display: flex; justify-content: space-around; border-bottom: 1px solid #222; z-index: 100; backdrop-filter: blur(10px); }
        .reading-nav a { color: #fff; text-decoration: none; font-size: 0.8rem; letter-spacing: 1px; opacity: 0.6; }
        .story-container { max-width: 750px; width: 90%; padding: 80px 0; }
        .chapter-header { text-align: center; margin-bottom: 80px; }
        .chapter-header h1 { font-size: 2.5rem; color: #fff; letter-spacing: 4px; font-weight: normal; }
        .text-content { font-size: 1.25rem; text-align: justify; white-space: pre-wrap; color: #ccc; }
        .footer-nav { display: flex; justify-content: space-between; margin-top: 100px; padding: 40px 0; border-top: 1px solid #222; }
        .nav-btn { color: #fff; text-decoration: none; border: 1px solid #444; padding: 12px 35px; font-size: 0.9rem; transition: 0.3s; }
        .nav-btn:hover { border-color: #fff; background: #fff; color: #000; }
    </style>
</head>
<body>
    <nav class="reading-nav">
        <a href="kitap-detay-gunes.html">← BÖLÜMLER</a>
        <span style="font-size: 0.75rem; color: #444; letter-spacing: 3px;">GÜNEŞİ BEKLERKEN</span>
        <a href="index.html">ANA SAYFA</a>
    </nav>
    <div class="story-container">
        <div class="chapter-header">
            <h1>"MILA MI SESTRO"</h1>
            <div style="width: 50px; height: 1px; background: #444; margin: 20px auto;"></div>
        </div>
        <div class="text-content">
Gözlerimi açtığımda gökyüzü suyun içindeydi ya da ben gökyüzünün içinde yüzüyordum, bilmiyorum. Bildiğim tek şey ufkun kızıl turuncuya bürünmüş olduğu ve bu rengin gözlerimi acıtmadan aksine içine çekerek karşı kıyaya davet ettiğiydi. 

Suyun içindeki çıplak ayaklarım kumun içine batıyordu. Birkaç metre önümdeyse yine o vardı. Kısa sarı saçları, dövmesiz ama hala sportif vücudu, yüzündeki ifadeyse tuhaf bir şekilde bana daha tanıdık. 

Elini bana uzatıp gülümsediğinde mırıldandı.

“Pozvoli na denya da izgree nay-setne, moya boginyo na zorata.”
“İzin ver gün doğsun artık, şafak tanrıçam.” 

İçimde bir yerlerde bunu daha önce duyduğuma emin bir his vardı ama nerede, ne zaman sorularına karşı suskun bir histi bu.

Uzattığı eli daha fazla havada asılı kalmasın diye ona doğru bir adım attım. O eli tutmak istiyordum.  Kum ayaklarımın altından kaydı. Su dizlerime sonra belime kadar yükseldi. İkinci adımı atmamla beraber aramızdaki mesafenin kapanacağına inanmıştım ama olmadı. Ne kadar yürürsem yürüyeyim hep aynı uzaklıkta kalıyor, mesafe hiç azalmıyordu.

Sonra parmak uçlarımda altın bir zincirin soğukluğunu hissettim. Aşağı baktığımda boynuma kadar yükselmiş suyun içinde kolyem bir şeylere takılmış gibiydi. Zinciri çekmeye çalıştım ama suyun bulanıklığının içinden bir başka görüntü gözlerime sızmıştı.

İki çocuk.
Kıyıda oturmuş dondurma yiyorlar.
Kahkahaları denizin dalga seslerine karışıyor.

Kafamı kaldırdığımda yine Doğu vardı karşımda. Bu kez o bana doğru geldi. Elini yüzüme uzattı. Tam dokucakken sanki gökyüzü düşmeye başlamış gibi her şey birbirine karıştı, renkler dağıldı, sesler boğuklaştı. 

Ve ben irkilerek uyandım. 

Bir elim bacaklarıma sarmaladığım beyaz çarşafı sıkı sıkıya kavramış diğer elim de boynumdaki kolyenin ucuna avucuna almış sanki o ufacık şeye tutunmaya çalışıyordu. Yatakta olduğum cenin pozisyonumu korumama rağmen aldığım derin nefesler ve hızlıca inip kalkan göğsüm ayrıca hafif nemli gözlerim bir kabustan uyanmış gibi hissettirmeye yetiyordu.

Aklımı dün gece yaşadığımız şeyler bir bir doldurmaya başladığında gözlerim sıkıca kapandı. Partiden kaçışımız, arabadaki hallerimiz, Luna yolu boyunca oynadığımız oyunlar, attığım gerçek kahkahalar, karamelli dondurma ve ilk kez hatırladığım anılar…

Ve sonrasında sahil, sohbetimiz, denizin içine girişimiz, sarılışımız, yüzlerimizin birbirine o kadar yakın oluşu ve…

“Hain burada! Hemen yakalayın, aaa!”

Düşüncelerimin arasında kaybolurken odamın kapısının aniden baskın yer gibi açılmasıyla, ki sonradan jetonum düşünce gibisinin fazla olduğunu anlayacaktım, daldığım anılardan hızlıca bir çıkış yapıp uyanırken yaşadığımdan daha büyük bir irkilme yaşadım.

Daha benim şaşırmama kalmadan üzerime atlayan bedenle beraber canımın yandığını belli eden bir inilti dudaklarımdan firar etti. Bu da yetmezmiş gibi önce başka birinin bağırarak “İşte kaçak burada!” Deyişini duydum sonrasında onun da üstümüze atlamasını kemiklerimin daha da ezilmesiyle hissetim.

“İmdat! İnin üstümden, noluyor?” 

Buse ve Nehir kahkaha atarken ben altlarında hayatta kalma savaşı veriyordum ama bir noktadan sonra hem onların gülüşleri hem de gördüğüm saçma rüyanın sinir bozukluğuyla olsa gerek kahkaha şenliklerine ben de katılmıştım.

“Nehir beni ezdin kızım kalk!” Buse’nin kulağımın dibinde bağırmasıyla ben de “Kulağım patladı.” Diye yakınmıştım. 

“Sen sus kaçak, hain, kötü insan. Konuş emri gelene kadar konuşamazsın.” Nehir, önce Buse’nin üzerinden yüzüme ulaşıp yanağımı acıtarak sıktıktan sonra Buse’ye “Sen de sanki üzerine ne yükler alıyorsun, beni taşıyamadın.” Lafını yetiştirdi ve yataktan kalkan ilk kişi oldu.

İşte o an odada sadece üç kişi olmadığımızı kapının kenarına omzunu yaslamış Simay’ın “Ohoo, Nehirciğim bu biraz ağır olmadı mı?” Demesiyle fark etmiştim.

“Girl, I’m a virgin.” Buse de yataktan kalkıp Nehir’in yanağından makas aldıktan sonra laubali bir tavırla göz kırptı. Nehir kaşlarını öyle mi der gibi kaldırdı ve “Biri şu kıza on yedi yaşında yazdığı seks sahnelerini tekrar okutsun.” Diyerek karşılık verdi.

“Nehirciğim,” Buse, dirseğini kendinden daha uzun olan Nehir’in omzuna koyup kendisini hafifçe ona yasladıktan sonra bilmiş bir edayla “Bu hayatta iki çeşit bakire vardır. Biri fiziksel bakiredir, diğeriyse mental bakiredir. Sizle ben,” dedi ve yerinde tekrar dik hale gelip sol elinin parmağını şıklattıktan sonra “Aynı kulvarda değiliz.” Diyerek tamamladı.

“Hayatım sen nasıl ilk öpücüğünü yanlışlıkla Arda’ya verdiysen,” Nehir cümleye başlamış bitiriyordu ki Buse’nin elini ağzına kapatmasıyla yarıda kesildi.

Ben de bu esnada hem uyku sersemliğimi üzerimden atmaya ve dönen muhabbeti anlamaya çalışıyor hem hala daha rüyamı ve dün geceyi düşünüyor hem de Simay’ın bana baktığını göz ardı etmeye çalışıyordum.

“O cümleyi tamamladığın an seni öldürür sonra da Çınar’ı kendime avukat diye tutarım Nehirim, çağlayan ırmağım benim.” Buse yüzüne abartı bir gülüş yerleştirdi. “Akıllı ol.” 

Ağzı tekrar özgür kalan Nehir önce tişörtünü şöyle bir düzeltti sonra ters bir tavırla “Aman iyi be kötü bir şey diyoruz sanki. Ayrıca vay haline hapse girdin.” Dedi.

“Ne?” Diye sordu Buse.

“Kızım Çınar avukat diye tutulur mu? Gireceğin yoksa bile içeri sokar o seni.” 

“Aynı üniversitede okuyorsunuz.” Buse soru sorar gibi söyledi.

“YKS’de iyi yapmakla avukat olunmuyor canım. Değil Galatasaray isterse Harvard’da hukuk okusun o bir bok yapamaz. Götümün avukatı.” 

“Siz var ya kesin çok ateşli sevişiyorsunuzdur. Aranızdaki bu enemies to lover dinamiğine bayılıyorum.” 

Buse’nin gülerek ve aşırı keyif alarak söylediği bu cümleyle beraber Nehir az daha kendisinin üzerine atlıyordu ki Buse, Simay’ın arkasına saklandı. Simay arada kalmış vaziyette ikisi bir süre boğuşsa da Simay’ın “Buraya neden geldiğimizi unuttunuz.” Demesiyle ikisinin de hareketleri dondu ve üçünün de bakışları yatakta bağdaş kurmuş gülerek onları izleyen bana döndü.

Ne yalan söyleyeyim şu ana kadar kafamı dağıtmamı başarmışlar ve karmaşık hislerime rağmen güne güzel başlamamı sağlamışlardı. Ama şimdi avlarına bakan avcılar gibi bana baktıkları için yüzümdeki gülüş donmuş gözümdeki ışık bir nebze geri kaçmıştı.

“Senin ilk öpücüğün Arda’yla mıydı?” Oklar her ne kadar mümkün olmasa da bir umut benim üzerimden çekilir diye sorduğum soruyla Buse kaşlarını çattı.

“O göt evladı bir gün doğruluk mu cesaret mi oynarken hiç öpüşmediğimi duyunca şak diye çekip öpmüştü. Bak hatırladıkça elim ayağım titriyor resmen çalmıştı first kissimi. Sayılmaz o.” Çatık kaşları hızlıca ağlayacakmış gibi bir mimiğe bürünürken kendini açıkladı.

“Kızım fena mı oldu, hoşlandığın çocuğa gitti işte.” 

“Ya Nehir!” Buse gerçek anlamda bağırınca üçümüz de olduğumuz yerde irkildik ama benim merak duygum ağır bastığından ağzımdan “Sen Arda’dan mı hoşlanıyorsun?” Sorusunun çıkmasına engel olamadım.

Buse benim sorumu duyduğu sırada Nehir’e bakıyordu, Simay ise bana. Buse’nin elleri yüzüne kapanırken ağlıyormuş gibi bir ses çıkararak yanıma doğru geldi ve yatağa oturdu. Daha sonra kollarını sertçe dizlerine vururken kült “Abi eskidendi, eskiden!” repliğini söyledi. “Yani çocuk kendinden nefret ettirmek için ekstra çaba harcadı resmen. Platonik kalamadım çocuğa şerefsizliğinden yani o derece  ama üzerime yapıştı gitti şu etiket.” 

“Aşkım etiket yapıştığı falan yok.” Nehir de yatağa yaklaşıp Buse’nin önünde çöktü ve ellerini tuttu. “Şaka yapıyoruz.” 

“Şaka kaka oldu ama artık.” Buse üzgünce omuz silkti. “Onun yanında da ima ediyorsunuz. Bana bir garip bakıyor üstten üstten, yapmayın.” 

“Ya kim sana üstten bakacakmış, sen ona üstten bakarsın.” Dediğimde Nehir’den iğrenir gibi bir ses çıktı.

“Ay, o salatalık seninle aynı boyda bir de of!” 

“Yok uzun beş santim.”
 
Buse inkar edince gülmeden edemedim.

“Erkeğin bir doksan artısı makbuldür.” Deyince Buse bana doğru döndü. Yüzündeki bütün hüzün tek saniyede silindi, sorgu meleği bakışlarını takındı ve hiç düşünmeden “Noyan gibi mi Güncüğüm?” Diye sordu.

Adını bu imadan bir soru içinde duyduğumda yüzümdeki tebessüm anında silindi ve yutkunma ihtiyacı hissettim.

“Ne alakası var be? Ben şeyden dedim yani, sen uzunsun. Uzun kızlar uzun erkeklerle olmalı diye. Onunla ne alakası var? Niye öyle dedin ki yani?” Hızlı hızlı sıraladığım soruların ardından geriye doğru eğilip komodinimin üzerindeki bardağı elime aldım. İçinde sadece birkaç yudum oluşuna sövdüm zira şu an ağzına kadar dolu olması üstüne bir de soğuk olması asıl makbule geçen şey olurdu.

“Kandırabileceğini sanıyorsun ama hani karşındakiler de biziz. Üstüne sadece adını duyup şu minvalde heyecanlı bir tavır sergiliyorsun ama ne alaka öyle mi?” Nehir ben suyumu içerken konuştu. Yudumlar bitse de konuşmaktan kaçmak için bardağı ağzımdan çekmeyince Buse sertçe elimden çekip aldı.

“Bitti o su, bitti!” 

“Ne oldu, ben anlamadım.” Dedim yatağın diğer ucunu boylayan bardağıma bakarken.

“Şu oldu canım,” Nehir de çöktüğü yerden kalkıp diğer yanıma otururken kot şortunun cebinden telefonunu çıkardı ve galerisine girdi. Son fotoğraflarından birini açıp kaydırmaya başladığında içimden görünen köy kılavuz istemiyor diye geçirmiştim. Ama keşke isteseydi belki bir şekilde kıvırırdım. 

“Dün geceki misafirlerimizden birinin hikayesinde görüldüğü üzere bir kız ve bir erkek,” Simay ve Buse’ye bir bakış attı. Ben gözlerimi telefonundan çekemedim. “El ele,” üzerine bastırdı. “Partimizden firar ederken yakalandı.”

Yüzünü bana doğru eğdiğinde gözlerine bakmak zorunda kaldım.

“Hayırdır aşkım, noluyoruz?” 

“Hayır yani,” Buse lafa girdi. “Ne zamandan beri sen ve Noyan, en yakın arkadaşının ev sahipliği yaptığı partiden tüyebiliyor. Bak hadi tüyme kısmını geçtim ya,” Nehir’in elinden telefonu çekip yüzüme iyice yaklaştırdı. “El ele abla, el ele!” Kendi kendine güldü.

“Bir de bizim Gün’ümüz akıllıdır, usludur. Ortalıktan kaybolmaz diye alkolün gözüne vurmuşuz. Gözlerimizi sabahın dördünde Nevra teyzenin telefonuna açıyoruz. Gün’e ulaşamıyorum diyor. Etrafımıza bakıyoruz. Uras da yok diye birliktesinizdir sanıp kadına öyle söylüyoruz.”

“Sonra kadın Uras’ı arıyor tabi ama biz hayvan gibi geceden kalma olduğumuz için o an bunu akıl edemiyoruz.” Nehir devam etmeye başladı. “Uras malı da evde olduğunu ve seni en son Buselerde gördüğünü söyleyince Nevra teyze deliriyor.” 

Onlar anlattıkça ağzım ve gözlerim daha da çok açılıyorlardı. Hikayenin sonunun nereye bağlanacağını merak ediyordum çünkü en son eve geldiğimde ortalıkta kimse yoktu ve odama girip zorla da olsa uykuya dalmayı başarmış ve uyumuştum. Annemi görmeyince de uyuduğunu düşünüp odasına bakma ihtiyacı hissetmemiştim.

“Sonra?” Dedim ortalık fazla sessiz kalınca.

“Soruyor bir de ya.” Buse ya sabır çeker gibi elini salladı. “Biz önce evin içinde seni ara, sonra dışında ara derken neyse ki Nehir, Uras’ı aramayı akıl ediyor. Uras da seni Noyan’la çıkarken gördüğünü söylüyor. Sonra Simay, Noyan’ı arıyor. Noyan eve gittiğinizi söylüyor,” 

“O arayan sen miydin?” Buse’yi kesip salak gibi Simay’a bunu sorduğumda Simay’ın da içinden aynı şeyi geçirdiğine emindim. Bunu mimiklerine yansıtarak “Aynen bendim.” Dedi. 

Açıkcası o an onun ne düşündüğünü umursamak yerine içimde garip bir rahatlama duygusu oluşmuştu çünkü yoldayken sabahın o uğultu seslerinde Doğu’nun telefonundan çıkan kız sesini duymuş ve kim olduğunu merak etmiştim ama… soramamıştım.

“Nevra teyze bize geliyor. Siz o sırada eve geliyorsunuz. Sonra biz Nevra teyzeye eve gittiğinizi söylüyoruz. Nevra teyze eve geliyor. Seni yatağında görüyor. Bir fasıl ağlıyor ve,” Nehir’in başlattığı cümleyi Buse ile beraber tamamladılar.

“Mutlu son!” 

“Naptınız Noyan’la?” Simay açık açık sorunca daha bir ne yapacağımı bilememiştim. 

İzmir’e geldiğimden beri geçirdiğim en güzel geceyi geçirdik, birlikte güneşi bekledik ve bir de az daha öpüşüyorduk. Demedim tabi ki.

Ve evet, öpmemişti beni.

Ama o an kalbim öyle bir atıyordu ki nedense öpeceğine emindim. Hatta sanırım bunu istiyordum da çünkü düşüncesi kalbimi bu kadar hızlı attırmışken eğer gerçekleşirse ne olabileceğini merak etmiştim.

Yine de bu doğru hissettirmediği ve dahası doğru olmadığı gerçeğini değiştirmiyordu.

“Bir şey yapmadık.” Sesimin kedi gibi çıktığına emindim. “Ben bir anneme bakayım.” Annem şu an harika bir bahaneydi. Beni kurtarabilirdi derken tek yapabildiğim ayaklanmaya kalkışmaktı çünkü kızların omuzlarıma bastırmasıyla geri oturdum.

“Siz sonra hesaplaşırsınız canım. Şimdi annen evde değil.” Dedi Nehir.

“Ee nerede?” Diye sordum.

“Bırak şimdi anneni.” Buse elini sallayarak geçiştirir gibi yaptı. “Botevler görülmemiş şekilde erken geliyorlar, Noyan görülmemiş şekilde ilk kez grubun bir partisine katılıyor ve günün sonunda seninle beraber çekip gidiyor.” Bu kez de elini bana sorar gibi salladı. “Noluyor Gün hanım noluyor? Evin mi yanıyor?”

“Ya Buse bir saçmalamasana ya,” elini ittirdim. “Ben biraz sıkıldım. O da eve dönecekmiş. Birlikte gidelim dedi, tamam dedim ben de.” 

“El ele.” Dedi Simay ağzının içinden.

“Bir gibi çıkıyorsunuz, hikaye o saatte atılmış ve on dakika mesafelik yere saat dörtte varıyorsunuz. Üstelik Doğu, kardeşini bırakıp gidiyor.” Nehir anında yalanımı çürütünce her şeyi anlatıp “bu çocuk beni tanıdığını iddia ediyor, dün de beni az daha öpüyordu.” Diye bağırma isteğimi çok zor durdurmuştum.

Biçare ne diyeceğimi düşünüyorken canım telefonum ilk kez doğru bir anda çalmaya başlayınca hepimiz sese doğru döndük. Nehir uzanıp komodinden telefonumu aldı ve arayana baktı. 

“Kayıtlı değil.” Deyip geri koyacaktı ki “Ya olsun ver, belki önemlidir.” Diyerek üzerine atıldım. 

Nehir telefonumu bana vermek yerine kendisi “Alo” diyip açtığında “Gün yok mu?” Diye soran kişiyi tanımamıştı ama ben dışarı taşan sesten onun kim olduğunu çok iyi çıkarmıştım.

“Kimdiniz?” Diye sordu Nehir telefondaki Doğu’ya. Bir yandan da ben üzerine çıkıp telefonu almaya çalışıyordum.

“Noyan ben.” 

Ve Nehir’in benden kaçmaya çalışırken gösterdiği çaba aniden kesildi. Refleks olarak benimkiler de öyle. Yerinde dikleşip boğazını temizledikten sonra “Şey,” diye mırıldandı. “Vereyim bir saniye.” Telefonu kulağından çekmeden adımı sanki çağırıyormuş gibi bağırdı. Sonrasında konuşmayı hoparlöre alıp “Noyan.” Dedi sanki ben kimin aradığını sormuşum da o cevaplamış gibi. 

Ben yine donuk kalıp ne diyeceğimi bilemeyince Buse kolumu cimcikledi. Yerimden sıçrarken dudaklarımdan da bir “Ay” sesi çıkmıştı. Ben de aynı Nehir gibi boğazımı temizleyip “Efendim Doğu?” Diyerek çağrıya seslendim. Sonra Noyan demem gerekiyormuş gibi hissedince Noyan’ı da ekledim. Yetmedi ikisini tekrarladım. 

“Doğu Noyan.” Gözlerim ne yapıyorum ben edasıyla sıkıca kapandı ve açıldı.

“Kahvaltıya gidelim mi Gün Asel?” O da alay eder gibi iki ismimi birden söyleyince güldüm ama bu gülüş gözlerimin, etrafıma sokulmuş kızları görmesiyle hemen yok oldu.

“Olmaz.” Diye bağırıverdim birden. Telefonun dibine girmiş Buse, Nehir ve Simay geriledi. “Yani kızlarlayım ben, olmaz.” Daha normal bir sesle daha düzgün olduğuna inandığım bir cevap verdim.

“Onlar da gelsin.” 

Buse’nin eli ağzına kapandı.

“Ardalar falan da var.” Diye yalan atınca Nehir tek kaşını kaldırıp bana baktı. Üstelik “Uraslar” değil de “Ardalar” deyişime bile takılmıştı, eminim. Nehir’in gözünden hiçbir detay kaçmazdı.

“Onlar da gelsin.” 

Sal be çocuk.

Tam ağzımı açmış cevap verecekken Buse telefonu Nehir’in elinden kaptı ve “Günaydın Noyancığım, Buse ben.” Diyerek lafa girdi. “Olur olur, gidelim kahvaltıya.” 

Biri bana yardım etsin.

“Günaydın Buse,” dedi Doğu sesindeki neşeyi dağıtmadan ama biraz daha mesafeli bir sesle. “Yarım saate bizim mekanda olur musunuz?” 

“Tabi tabi oluruz. Anlaştık o zaman.” Buse yüzünde memnun bir ifadeyle konuşmayı sonlandırmaya hazırlanıyordu ki Doğu “Kapatmadan önce Gün’e verir misin? Ama hoparlörü kapatsın.” Dediğinde Buse’nin memnun ifadesi yerini şaşkınlığa bıraktı.

“Tabi veriyorum.” Deyip telefonu elime tutuşturdu ve ben de hızlıca hoparlörü kapatıp telefonu kulağıma yasladım.

Doğu “Aslında baş başa olmak isterdim.” Dediğinde ve bütün yüzler yine bana belertilmiş gözlerle döndüğünde aramanın ses kapatma tuşuna işaret parmağım resmen savaş açtı.

“Ama sorun değil, hepsinin başımızın üstünde yeri var. Yine de Uras gelmese de olur.” Deyince içimden kıkırdamak geliyordu ama tek yapabildiğim “Hı-hı.” Diye mırıldanmak olmuştu.

“Katılıyorsun yani bana.” 

“Hı-hı, evet.” Buse’yle göz göze gelince zorla gülümsedim. Açıkcası şu an Doğu’nun söylediği hiçbir şeyi dinlemiyordum. 

Güldüğünü duydum. Gülüşünü duyunca dikkatimi ona verebilmiştim.

“Kapatıyorum o zaman.” Sesi gülüşünün devam ettiğini belli ediyordu.

“Tamam, kapat.” 

“Öpüyorum seni.” 

“Hı-hı ben de.” Ve aramayı hızlıca sonlandırdım. 

“Allah’ım imdat! İmdat!” Buse kendisini yatağa atarken bas bas bağırdı. “Aslında baş başa olmak isterdim dedi, yardım edin!” 

“Ya bu çocuk dün sabah geldi, ne ara sana aşık oldu?” Nehir, Buse gibi heyecana bürünmek yerine kendinden beklenecek şekilde sorgulama haline geçmişti. Simay ise tepkisizdi. Çalışma masamın önünden çektiği sandalyeye bacak bacağa atarak oturmuş ve sadece bizi izliyordu.

“Hadi o sana oldu. Sen ona ne ara oldun? Hadi sen de ona oldun. Uras senin kapında iki haftadır köpek oldu, ona nasıl olmadın?”

“Ya ne aşkı ne diyorsun Nehir?” Nehir’in koluna hafifçe vurdum. “Sen de kalk bir delirme.” Onun bana yaptığı gibi Buse’yi cimcikleyince o da yerinden sıçradı. 

“Hem sen niye atlıyorsun geliriz diye?” Buse’ye konuşmaya devam ettim. 

“Ne oldu? Sen de mi baş başa olmak isterdin?” Buse cilveli cilveli bana yaklaşınca bu kez ona çok sert olmadan vurdum. Önüme düşen saçlarımı geriye atıp derin bir nefes adlıktan sonra ortaya konuşmaya devam ettim.

“Kızlar yemin ederim düşündüğünüz gibi bir şey yok ortada.”

“Ne düşünüyoruz ki?” Diye sordu Simay.

“Yani işte romantik anlamda bir şey.” 

“Ben inanıyorum sana.” Simay sandalyeyi kaydırarak bize doğru yaklaştı. “Noyan bu oyunların oyuncusu değildir zaten. Sen kaptırma yeter.”

“Ya Simay sen de Allah aşkına,” Buse gözlerini devirir gibi oldu. “Sanki çok iyi tanıyorsun çocuğu. Alt tarafı birkaç kez konuşmuşluğunuz var.” 

“Ne bok döndüğünü anlamak için ikisini de çok iyi tanımamıza gerek var mı sence?” Simay, Buse’nin aksine sesindeki sakinliği bozmadı. “İkisi de gruba en yabancı olanlar. Bu yüzden ikili bir şeyler yapmış olmaları ya da yapmak istemeleri normal.” 

Bir şeyler.
Dünkü gibi şeyler.

“Haklı. Çok haklı,” başımı hızlı hızlı salladım onaylamak için. “Haklısın Simay.” 

“Çarpılacaksın.” Nehir sahte bir hüzünle yüzüme bakıp yataktan kalktı. “Şimdilik öyle olsun ama bakalım kaç gün daha öyle olacak.” Vücudunu esnetirken hüznünün yerini keyifli bir tavır almıştı. 

“Üç. En fazla dört.” Buse de gülerek yataktan kalkıp serçe parmağını Nehir’e doğru uzattı. Nehir bir Buse’nin serçe parmağına bir yüzüne bakarken yüzüne sinsi bir tebessüm yerleşti. “Nesine?” 

“Kaybeden, kazananın seçtiği kişiyle bir gün geçirir, baş başa.” 

Nehir’inki kadar olmasa da Buse de sinsice güldüğünde aklındakinin Çınar ve Nehir’i baş başa bırakmak olduğunu anlayabiliyordum ama çok beklerlerdi. 

“Üzerime iddiaya girmiyorsunuz değil mi şu an? Yanlış anlıyorum.”

“Kabul. Yarına kadar.” Nehir beni umursamadan Buse’yle konuşmaya devam etti ve verdiği cevapla hepimizden, Simay da dahil, bir oha sesi çıkmıştı. Nehir tek omzunu silkip “Görürsünüz.” Dediğinde ben de “Boşu boşuna Çınar’la bir gün.” Deyip hem onları hem kendimi kandırmaya çalıştım.

“Ama bir şartla.” Nehir yine bana bakmadı. “Yarın olmadı diyelim. Üçüncü günü bekleyeceğiz. O zaman da olmazsa iddia düşer.” 

“Tamamdır.” 

Ve Buse ile Nehir serçe parmaklarını birbirlerine geçirip salladılar. Elimi alnıma atıp yaptıkları şeye inanamadığımı göstermeye çalışırken Buse yine kendini yatağa fırlattı ama en azından bu kez üstüme çıkmamıştı. Elleri karnıma inince ne yapacağını anlamak için geç kalmıştım. Nehir çoktan yatağın diğer tarafına geçmiş ellerimi hapsi altına alırken Buse karnımı gıdıklamaya başlamıştı bile.

“Bu partimi satıp komşu çocuğuyla kaçtığın için bir ceza!” 

“Buse! Buse dur!” 

“Neler yaptınız?” Durmak bir yana daha da hızlı gıdıklamaya başladı. Bir de soru soruyordu. Gülmekten nefesim kesilmek üzereyken nasıl cevaplayabilirdim?

“Bayılacağım!” 

“Kız neşesi!”

Buse gıdıklamayı kesip kendisini yanıma bırakınca Nehir de ortamıza yüz üstü atladı. Simay en azından ilk geldiğindeki gibi düz bir yüzle değil de gülümseyerek bize bakıyordu. İlk geldiğimde en ağırlarının Nehir olduğunu sanmıştım ama sonrasında bu kişinin Simay olduğunu fark etmem uzun sürmemişti.

Nehir daha çok dışarda buzdan duvarlarını kaldırıp yanımızda indirirken Simay’ın genel tavrı böyleydi. Bu yüzden alıngan davranmak istemiyordum.

“Ee hadi bizimkileri de alalım da geçelim mekana.” Simay yerinden ayaklanınca biz de tepinmeyi kesmiştik. Haklıydı, yarım saat demiştik.

“Hangi mekan bu?” Diye sordum ortaya bilmediğim için. Doğu bizim mekan derken müdavimi oldukları bir yeri mi yoksa gerçekten onların olan bir yerden mi bahsediyordu acaba?

“Belma teyzenin restoranına gidiyoruz.” Buse soruma cevap verse de hala net bir cevap değildi. “Yani Noyan’ın annesinin mekanı. İçerisi kasıntı, elegant bir yer ama lounge kısmı biraz daha chill, güzel bir ortam.” Buse bunu gözlerimden anlayıp cevabını detaylandırdı.

Demek Doğu’nun annesinin burada bir restoranı vardı. 

“Tek cümleyle Türkçe’yi katletti gördünüz değil mi?”  Nehir parmağıyla Buse’yi gösterdi.

“Olur mu canım? Yanımızda yürüyen bir TDK taşırken ne mümkün?” Buse de aynı şekilde parmağıyla Nehir’i gösterdi.

Atışmalarını çok seviyordum. 
İzlemesi keyif veriyordu.

O dakikadan sonra kızlar aşağıya indiler. Nehir ve Buse’nin merdivenlerde bile laf dalaşında olduğunu duymuştum. Ben de hızlıca hazırlanmak istemiştim ama ne giyeceğime karar vermek geçen günlerdeki kadar kolay olmamıştı. Özenmek istemiştim, birbirine yakışan parçalar seçmek ve güzel bir kombin yapmak.

Bunun kimseyle bir alakası yoktu.

Bir moda tasarım öğrencisi olarak artık elime geleni üzerime geçirmekten vazgeçmek ve eskiden  nasılsa öyle olmasını istiyordum.

Burada çok fazla kıyafetim olmadığı için seçeneklerim sınırlıydı ama hallederdim. İlk olarak siyah bir bikini takımını seçmiştim. Burada denize girmeye hazır olmadan dışarı çıkmama olayı, yazısız bir kuraldı. Üzerine ne giyeceğimi düşünüyorken Bella Hadid’in çok sevdiğim bir kombini aklıma geldi. Düşük bel, mavi renkte ve beni sıcakla zora düşürmeyecek bir kotumu giyindim. Kahverengi, büyük altın tokalı bir kemeri de aksesuar olarak taktıktan sonra üzerime bir şey alma ihtiyacı hissetmemiştim.

Çekmecemden kırmızı kumaşın üzerinde gri desenler olan bir bandayı da saçıma bağladıktan sonra olabildiğince fazla takıyı kollarıma ve boynuma taktım. Belki o kadar karmaşıklığın içinde “zorya” kolyesi görünmüyordu ama ben onun orada olduğunu biliyordum.

Çıkmadan önce dolabımdaki aynadan kendime baktığımda aylar üstüne biraz olsun güzel hissediyordum. Hatta kendime gülümsemiştim bile. 

Asla değişmeyen büyük omuz çantamı da kaptıktan sonra aşağı kızların yanına indim. Buse beni ıslık çalarak karşılamıştı.

“Ya bu ne güzel bir görüntüdür, gözlerim kamaştı. Soyadınızın hakkını veriyorsunuz Gün hanım.” 

Buse’ye sadece gülerken Nehir’in tezgahın üzerindeki çileklerden birini ağzına attıktan sonra “Gün Asel Işık’tan özenilmiş bir kombin. Bunun sebebi nedir acaba?” Deyişini duyunca ona da gülmüştüm ama ufaktan göz de devirmiştim.

“Uzak mı o yer?” Diye sordum.

“On dakikaya oradayız. Canlar direkt oraya geçecek.” Simay telefonundan başını kaldırıp sorumu cevapladıktan sonra ayaklandı. Onunla beraber hepimiz kapıya doğru yöneldik. Önce Buse sonra Nehir ve Simay, en arkalarından da ben çıktım. Bahçe kapısından da çıkmamızla yan villamızın önünde annemi ve bir kadını konuşurken görmem bir olmuştu.

Onlar da bizi gördüklerinde konuşmalarını kesip bize odaklandılar. Buse ikisine el sallarken “Merhaba.” Diyerek selam verdi. 

“Merhaba kızlar, nasılsınız?” Tanımadığım kadın Buse gibi bize elini salladı. 

“İyiyiz Belma teyze, siz nasılsınız?” 

“Biz de iyiyiz Buse, teşekkür ederiz.” 

Demek gideceğimiz yerin sahibi ve Doğu'nun annesi bu kadındı. Oldukça genç göründüğü için yaşını kestirmek zordu. Saçları aynı Doğu’nunkiler gibi sarıydı ve çenesinin hizasında küt kesilmişti. Uzun boylu bir kadındı, en azından annemden uzundu. Gözlerini görememiştim ama bu aile bana tamamen renkli gözlerden oluşmuşlar gibi hissettiriyordu.

“Biz de şimdi sizin oraya geçiyorduk. Noyan kahvaltıya çağırdı.” Nehir konuştuğunda ben annemle göz göze gelmemek için başımı eğmeyi tercih etmiştim. Göz göze gelmek istemiyordum çünkü şimdi konuşmasa bile gözleriyle yeterince azarlardı gibime geliyordu.

“İyi eğlenceler.” 

Vedalaşma fasıllarını dinlemeden evin önündeki arabaya bindim. Bu Simay’ın arabasıydı ve grupta üstü açık tercih etmeyen tek kişi de oydu. Şu an bu harika denk gelmişti çünkü kendimi annemden saklayabilmiştim. Benden kısa bir süre sonra kızlar da arabaya binmişti. Simay sürücü koltuğuna yerleşmesinin ardından bir kez arkada oturan Nehir’e ve bana bir göz attı.

“Hazır mıyız?” 

“Evet!” Buse bağırarak cevap verdikten sonra hemen radyoyu açtı ve sesi yükseltti. 

Edis’in “Martılar” şarkısı eşliğinde yola koyulduğumuzda onlar önde biz arkada dans ederek keyifli bir yolculuk geçirmeye başladık. İçimde anlamlandıramadığım bir heyecan vardı ve o heyecan yerimde duramamama sebep oluyordu.

“Dinlettin boynu bükük şarkılar, susarım anıların hatırına!” Yine de aramızdaki kendiliğinden en heyecanlı ve yerinde duramayan kişinin Buse olduğu da bir gerçekti. En çok o çalan şarkılara eşlik ediyor ve yine en çok o yerinde bir o yana bir bu yana salınıyordu.

Simay’ın da dediği gibi on dakikalık bir yolculuğun sonunda deniz kenarında bir yere gelmiştik. Etrafta görünen başka bir mekan olmadığı için neresi olduğuna dair bir kafa karışıklığı yaşamamıştım. Birkaç saniye dışarıdan baktığım bu yer resmen denizin ortasındaydı. 

“Özledim buranın kahvaltısını.” Diyen Simay sonuncu olarak arabadan indikten sonra Buse’nin omzuma hafifçe dokunmasıyla ona döndüm. Birbirimize gülümsedik ve onları takip etmek için önden gitmelerine izin verdim. 

Ayaklarımın altındaki ahşap iskele, denizin üstünde ince biz çizgi gibi uzanıyordu. Her adıma tuzlu suyun hafifçe yükselen kokusu ve dalgaların iskele direklerine vururken çıkardığı tok ses eşlik ediyordu. Ufka doğru ilerledikçe sanki karadan değil de zamandan uzaklaşıyormuşum gibi hissettirmişti. 

İskelenin ucunda, denizin ortasında, gökyüzüyle maviliğin birleştiği noktaya kurulmuş şık bir yerdi. Çerçevesiz cam panellerden içeri güneşin sarı ışıkları sızıyor rüzgar denizin serinliğini içeri taşıyordu. Kapalı kısmın bahsedilen restoran olduğunu anlamıştım. Altın varaklarla çevrelenmiş kırmızı sandalyeler büyük beyaz masaların etrafına dizilmişti ama biz o tarafa gitmemiştik.

Yuvarlak alanın etrafındaki yoldan devam edince arka tarafta üstü açık bir yere gelmiştik. Küçük avizeler henüz yanmıyorlardı. Derin oturumlu keten koltuklar ve üzerinde deniz kabuklarıyla süslenmiş sehpalarda kristal bardaklar parlıyordu.

Burası hem şehrin hem kıyının gürültüsünden tamamen kopuk ve denizin kucağında yaşayan lüks bir ada gibiydi.

“Hoşgeldiniz.” 

Kızları arkadan takip ediyorken tanıdık gelen o sesi duyduğumda etrafı incelemeyi bırakıp konuşan kişiye doğru döndüm. 

“Hoşbulduk, nasılsın Noyan?” Dedi Buse selamlaşmak için ona yaklaşınca.

“İyiyim Buse, sen nasılsın?” 

“Bildiğin gibi.” 

Doğu, sırayla Nehir ve Simay ile de sarılırken Buse’nin gülerek söylediği “Vallahi senden böyle bir teklif beklemiyorduk.” Cümlesine ufakça gülümseyerek karşılık verdi. En sonunda bana döndüğünde sadece yanak yanağa selamlaşmak yerine sıkıca sarılmasını ben de beklemiyordum. Kulağıma “Hoşgeldin.” Diye fısıldayıp geri çekildiğinde onun gibi gülümsedim ve başımı salladım.

“Ardalar da sizinle değil miydi? Onlar nerede?” Direkt bana sorduğunda pekala onları bahane olarak kullandığımın ve aslında bizimle olmadıklarının farkındaydı.

“Gelirler şimdi. Arkada kaldılar.” Buse benim yerime cevap verip ilerlemeye devam etti. “Vay Noyan, harika bir masa hazırlatmışsın.” 

“Hazırladım.” Dedi Doğu. 

“Mutfağa da mı ilgin var?” Kızlar önümüzden masaya giderken biz ikimiz yan yana arkalarından geliyorduk. Soruma sadece benim duyabileceğim şekilde “Normal şartlarda yok ama şartlar da normal değil zaten.” Diye cevap verip göz kırptıktan sonra diğerlerine duyurarak “Her erkek kadar.” dedi.

“Aşırı kaçamak bir cevap oldu.” Nehir yuvarlak masanın etrafından rastgele bir sandalyeye otururken gözlerini masadan çekti ve Doğu’ya baktı. “Mesela dün bizimkilerin pişirdiği et neredeyse çiğdi.” Bakışlarını eğip kendi kendine söylenir gibi fısıldadı. “Salaklar.”  Tekrar başını kaldırdı. “Gerçi sen erken ayrıldın belki yeme şansın olmamıştır.” 

Doğu’nun Nehir’in imasını anlamama olasılığı yoktu. Onun ne diyeceğini beklemeden ben de herhangi bir sandalyeye oturmayı tercih etmiştim ama Doğu dibimden ayrılmadan solumdaki sandalyeye oturmayı ve Nehir’e “Kalabalığın insanı değilim, iki kişilik aktiviteler daha benlik.” Diye cevap vermeyi tercih etmişti.

Birkaç kere öksürme ihtiyacı hissedince üç sandalye solumda kalan Buse ayaklanıp bardağıma su doldurdu.

“Helal aşkım, helal. Aman boğulma.” 

Ben doldurduğu suyu direkt başıma diklerken Nehir bu kez oklarını bana çevirdi.

“Sen Gün, eskiden kalabalık partilerin parlayan kızı olurdun. Artık sen de mi ikili takılıyorsun?” 

“Ben şu sıralar daha çok insanlara kuyruk oluyorum.” 

Doğu kaşlarını çattı. Tam ağzını açıp bir şey söyleyecekti ki arkamızdan gelen birinin bağırarak “Günaydın ve tünaydın millet.” Demesiyle hiçbir şey söyleyemeden araladığı dudaklarını geri kapattı. Derin bir nefes verirken gelenlerle selamlaşmak için oturduğu yerden ayaklandı.

“Hoşgeldiniz beyler.” Gayet sıcak bir sesle en önden gelen Çınar’la tokalaştı. Sonrasında Arda ve Can’la sarıldı. En arkalarından gelen Uras’la diğerlerine nazaran biraz uzun bir bakışma yaşadılar ama sonrasında Doğu’nun elini uzatmasıyla onlar da selamlaştı.

Uras direkt olarak sağımdaki sandalyeye geçip oturduğunda selamlaşmak için gülerek ona dönmüştüm ama o hemen telefonunu çıkardığı için bir şey diyemeden önüme dönmek durumunda kalmıştım. Fazla sorgulamak istemedim.

“Noyan’ın bu sene bizi sevmeye karar vermesi çok özel değil mi?” Arda Doğu’nun soluna aynı zamanda Buse’nin yanına oturmuş, enerjik bir tavırla Doğu’nun koluna vuruyordu.

Doğu bir şey söylemek yerine sadece gülmeyi ve Arda gibi onun koluna vurmayı seçmişti.

“Yemin ederim dün gece ölüyorum sandım.” Çınar da Nehir’in yanındaki sandalyede geriye doğru başını yatırırken iki eliyle birden yüzünü sıvazlıyordu. Tekrar normale döndüğünde Nehir’e baktı. 

“Kızım ne koydun sen o kokteylin içine, bir ara Ali Koç’la okey oynuyordum lan.” 

“Sanki yapmadığımız şey.” Arda kendi kendine söylenip güldü. 

“Sen önce bir düzgün konuş. Lanlı lunlu konuşma benimle.” Nehir sadece Çınar’a özel olan bakarak öldürme gücüne sahip bakışlarını takındı. “Senin bünyen kaldırmıyorsa ben napayım?” 

“Kızım benim bünyemin alkol kaldırmadığı nerede görülmüş?”

“O kızımı sana montelerim.” Nehir’in sesi yükseldi.

“Hmm,” Çınar rahatlığından hiç ödün vermeden aksine daha da laubalileşerek Nehir’e doğru yaklaştı. “Nereme montelersin?” 

“Ben bunu öldürürüm.” 

Tam Nehir, Çınar’a bir tokat atma girişiminde bulunacaktı ki Can’ın araya girmesiyle Nehir’in gazabından nasibini alan o oldu.

“Yeter be! Hem kedi köpek gibi birbirinizi yiyorsunuz hem de sürekli birbirinizin dibinde bitiyorsunuz!” Can muhtemelen Nehir’in tırnağı yüzünden çizilen kolunu tutup ofladı. “Nehir sen Simay’la yer değiş,” Çınar’a dönünce ensesine bir tokat patlatmasını ben de beklemiyordum. “Sen de kalk lan kay şöyle, sevgilimle yan yana oturacağım.” 

Çınar’ın şaşkın şaşkın ensesini tutarak diğer sandalyeye kaymasını izlerken kıkırdama isteğime engel olamadım. Gülüşümü saklamak için başımı eğip elimi de alnıma koyarak siper etmiştim ama Çınar’ın “Aşk olsun Gün, bro olduk sanıyordum. Sen bana gülüyorsun.” Demesiyle normale dönüşüm çok hızlı olmuştu. 

Planım “Aşk olsun canım ben sana gülmedim.” Diye reddetmekti ama engel olamadığım bir kahkaha atınca cümlenin sonu zor gelmişti. 

“Hiç dostum kalmamış bu grupta.” Dedi Çınar dertli dertli.

“Aklıma bir şey geldi.” Gülüşümün arasından zar zor söyledim. “Buse ve Nehir’in kaderlerinin benim elimde olduğu geldi.” 

“Nasıl yani?” Uras ilk kez sesliğini bozup konuşunca vücudumu ona doğru döndüm. 

“Bir iddiaya girdiler. Benim kontrolümde olan bir iddia.” Tekrar vücudumu ortalayıp dirseklerimi masaya koydum ve onlara doğru eğildim. Ağızları açılmış bana bakıyorlardı. “Kaybeden kazananın isteği biriyle baş başa bir gün geçirecek.” 

“Oba!” 
“Hayırlı işler.” 
“Gerçek eğlence.” 

Hepsi birden yerlerinde kıpırdandıklarında Nehir gözlerini belerterek “İddianın ne üstüne olduğunu da söyleyelim mi istersen Güncüğüm?” Deyip başını neredeyse milim oynatarak solumdaki Doğu’yu işaret ettiğinde gülüşüm tamamen silinmese de birazcık soldu. Yine de kendime olan güvenimi korudum.

“Sonuç olarak ikinizin de kimi seçeceğini biliyoruz. İkinizden biri söylerse diğerinin kazanmasını sağlarım.” 

“Öyle sayılır mı ki ama?” Simay araya girince Can hemen ona dönüp “Aşkım sen biliyor musun?” Diye sordu heyecanlı heyecanlı. Simay ona bakıp gülümseyerek sadece başını salladı ve Can’ın “O zaman bana söylersin.” Deyişini göz ardı edip yeniden bana döndü. 

“Bence karşı tarafın hamlesini beklesek daha adil olur.” 

“Bahsi geçen şey iki kişilikse,” hafifçe omuz silktim. “Benim hamlem de gayet geçerlidir bence.” 

Cevap vermedi ama gözlerini üzerimden de çekmedi. O çekmeden benim de çekmeye niyetim yoktu ki kulağıma yaklaşan Doğu’nun “Ne iddiası bu?” Diye sormasıyla direkt ona dönmüş bulundum. 

“Söylemem.” 

“Emin misin?” 

“Eminim.” 

Simay’la olduğu gibi bizim aramızda da bir bakışma olmuştu ama burada kimsenin gözlerinde kötü duygular yoktu. Doğu gülümseyerek “Göreceğiz.” Dedi ve tabağını doldurmaya başladı. Eliyle masayı gösterip gözlerini herkesin üzerinde gezdirdi. “Hadi gençler, doldurun tabaklarınızı.” 

“Teşekkür ederiz Noyan,” Uras masanın ortasındaki patates kızartmasından tabağına koyarken güldü. “Seni hep böyle içimizde görelim, gruba yakışıyorsun.” 

“Rica ederim Uras,” Uras’ın bıraktığı maşayı alıp bu kez Doğu tabağına patates kızartmalarını doldurmaya başladı. “Zannediyorum göreceksiniz.” Ve Uras’a bir bakış atıp gülerken maşayı tekrar bıraktı.

“Kraliçem, lütfen siz zahmet etmeyin,” kendimi resmen soğuk savaşın ortasında kalmış gibi hissediyorken Arda’nın yükselerek Buse’nin masanın diğer taradına uzanmaya çalışan elini tuttuğunu görünce ben de tuttuğum nefesimi verdim.

“İstediğiniz her şeyi önünüze sereyim kraliçem Buse hazretleri.” 

“Noldu, bu ayılmadı mı hala?” Buse gülerek yerinden kalkıyordu ki Arda ondan önce davranıp yerinden fırladı. 

“Uzat lan peyniri.” Eliyle ver hareketi yapıp Çınar’a bağırınca Çınar da haklı bir isyanla “Bu ne lan gelen giden bana bağırıyor?” Dedikten sonra üzerinde peynirler olan tahtayı alıp Arda’ya uzattı.

“Arda sarhoş musunu anasını satayım? Mal mal hareketler yapma bi’” Buse göz devirerek Arda’nın kendisine uzattığı tahtadan istediği peynirleri aldı ve sonrasında tahtayı sertçe onun tabağının üzerine bıraktı. “Geri koy şimdi.” 

“Aramızdaki efendi köle ilişkisine hepiniz şahitsiniz.” Arda parmağıyla peynir tahtasını gösterirken hepimize tek tek baktı. “Bir çeşit fantezisi bence bu.” 

“Arda!” Buse dolu ağzıyla Arda’nın koluna vurduğunda onları gülerek izliyordum. Herkesin yemeklerine başladığını görünce ben de kendi tabağımı doldurayım diye masaya bir göz gezdirecektim ki tabağımın çoktan doldurulduğunu gördüm. 

“Çok dalgınsın.” Doğu yumurtasından bir çatal aldıktan sonra bana doğru döndü. “Biri tabağına zehir atsa fark etmeyeceksin.” 

“Biri tabağıma niye zehir atsın?” Cümlenin ana fikrinin bu olmadığının farkınaydım ama verdiği örnek saçma gelmişti.

“Bulgaristan’da Türkçen de gerilemiş senin. Bulgarcaya geçebiliriz istiyorsan. Smyataš li, če tova e koeto trjabvaše da razberaš ot tova izrečenie?”

Yok çocuk üzerindeki ukalalığı atamıyordu.

“Syznam si, če tova ne e osnovnata ideja, no ti si mnogo lǎkav v davaneto na primeri.” Çatal bıçağımı elime aldıktan sonra tabağıma koyduğu patateslere çatalımı batırdım.

“Masada bilmediğimiz bir dil konuşuluyor ey halk!” Çınar bize bakıp işaret parmağını kızar gibi salladı. “Benimle alay ettiniz değil mi?” 

“Gün, Türkçe’yi unutmuş.” Dedi Doğu hemen.

Kaşlarımı çatıp gözlerimi belerterek ona baktım.

“Asıl sen unutmuşsun.” 

“Ben altı yıldır buradayım.” 

“İçinizden birinin tabağıma zehir koyacağını ima etti.” Gözlerimi ondan alıp ortaya çevirdim. Bu kez herkes kafası karışmış şekilde Doğu’ya dönünce Doğu, gözlerini belertip bana bakmıştı.

“Örnek vermeye çalışmıştım.” 

Ellerimi teslim olur gibi havaya kaldırdım. “Ben bilmem.” 

“Ben bu iddiayı kaybedeceğim galiba.” Nehir bize umutsuz gözlerle bakarken Doğu sorar gözlerle ben ne diyorsun sen diyen gözlerle ona döndük. 

“Çınar’la bir gün.” Buse tabağındakilerle çatalla oynarken kendi kendine güldü. “Hanginizin cenazesi çıkar acaba?” 

“Nope,” Arda da Buse gibi tabağındakilerle oynuyordu. “Yatakta biter.” 

Buse heyecanla Arda’ya dönerken coşkuyla “Net!” Diye bağırdı ve elini havaya kaldırdı. Arda da onun coşkusuna karşılık verip Buse ile çak yaptığında Çınar sinsice gülüyor Nehir artık Çınar’a özel öldürücü bakışlarını Nehir-Arda ikilisine atıyordu. 

“Ama oha ya!” Can desenli gömleğinin yakasını silkti. “Ohannes ya!” 

“Ne abi yalan mı?” Arda gülerek ellerini iki yana açtı. 

“Peki ben kazanırsam Buse?” Nehir tek dirseğini masaya koyup vücudunu Buse’ye doğru çevirdi. Öldürücü bakışlarının yerini sakin bir kızın bakışları aldı ve kendinden emin şekilde “Sen Arda’yla baş başa bir günde naparsın?” Birkaç saniye bekledikten sonra havaya kaldırdığı elini şıklattı. “Aranızda beş metre ve çekirdek kola, net.” 

“Bu ne be, laf mı soktun sen şimdi?” Buse’nin yüzünün düştüğünü çok açık şekilde görmüştüm ama o bunu hemen toparlayıp her zamanki gülüşünü yine yüzüne yerleştirdi. 

Nehir göz kırpıp “Sen anladın.” Diye mırıldandı ve önüne döndü.

Bütün bu konular nasıl birbirini açıp da bu kadar gergin bir havayla sonlandı anlamamıştım. Kimsenin ağzını bıçak açmıyorken önce Uras’a baktım. Telefonuyla ilgileniyor ve biriyle mesajlaşıyormuş gibi görünüyordu. Muhtemelen hiçbir konuşmayı dinlememişti bile. 

Bu kez Doğu’ya döndüğümde o zaten bana bakıyordu. Gözlerini sorun yok der gibi açıp kapattıktan sonra boğazını temizledi ve ortaya doğru konuştu.

“Yarın kampa gidelim mi hep beraber?” 

Sohbet açmasını bekliyordum ama böyle bir teklifle gelmesini beklemediğim için şaşırmıştım. 

“Yani eğlenceli olur. Güzel bir yer biliyorum. Hem kalabalık değil hem denize de gireriz.” Doğu sorusuna bir süre karşılık bulamayınca fikrini satmaya devam etti. 

“Olabilir aslında.” İlk karşılık Can’dan gelmişti ama cevap verir vermez Simay’a döndü. “Gerçi sen hiç sevmezsin.” Tekrar Doğu’ya döndü. “Başka bir şey planlasak.” 

“Hayır hayır,” Simay sırını yasladığı yerden ayırdı ve elini Can’a doğru uzattı. “Sorun yok, uyarım ben size. Sadece benim için plan değiştirilmesin.” Doğu’ya baktı. “Hem yeni şeylere açık olmak lazım.” 

“Aynen öyle.” Doğu kısa bir şekilde cevapladıktan sonra diğerlerine döndü. “Arda?”

“Olur, gelirim ben.” Arda rahat bir tavırla katılınca Çınar da “Ben de okeyim o zaman.” Dedi.

“Kızlar?” Nehir ve Buse’ye döndü bu kez Doğu.

Birkaç saniye bekledikten sonra “Olur.” Dedi ikisi aynı anda. Onlardan onay gelince ben de sonunda gülebilmiştim ama Uras’ın “Size iyi eğlenceler, ben maalesef gelemem.” Demesiyle o gülüş hemen silindi. Hızlıca ona döndüm.

“Neden?” 

“Selin gelecek İtalya’dan. Önümüzdeki birkaç gün onunlayım.” 

“Ayy,” Buse ve Nehir’den aynı anda aynı tepki çıkınca ve onlar bunu fark edince aynı anda sesleri kesildi ama Nehir kendini tutamadı.

“Görüşme şu rezil kızla ya.” 

“Ne rezilliğini gördünüz?” Uras telefonunu cebine atarken rahat bir tavırla güldü.

“Şimdi anlatmayalım burada istersen.” Buse ellerini göğsünde birleştirmiş çatık kaşlarla Uras’a bakıyordu.

“Selin kim?” Buse’ye bakarak sorduğum soruyu Uras “Eski sevgilim.” Diye yanıtlayınca yavaşça ona doğru döndüm. Kaşlarım bu cevabı beklemediğim için havalanmıştı.

“Ben 21 yıllık ömrümde senin kadar genişini görmedim hocam.” Dedi Can.

“Ne tesadüf, ben de.” Yemeğine odakmış gibi görünen Doğu’nun ağzında gevelediği cümleyi diğerleri duymuş muydu bilmiyordum ama ben duymuştum.

“Tek sorun eski sevgilin olması değil, kızın decallik seviyesini şöyle anlatayım. Resmen seninle projede ortak olmak için Gün’le hazırladığınız ödevi yakmıştı.” Nehir’in söylediği şeye dürüst olmak gerekirse “Ne?” Diye bağırarak karşılık vermiştim.

“Ortaokuldaydık Nehir, ayrıca senin istediğini yapmayan kızlara liseyi dar ettiğini sana hatırlatırım. İnsanlar büyür.” 

“Asıl problem ortaokulda olmamızdı!” Nehir önemli bir noktaya parmak basmaya çalışıyormuş gibi vurguladı. “Ayrıca zorbaladığım herkes hak ediyordu.” 

“Aynen öyle.” Buse, Nehir’i desteklediğinde Nehir ufakça güldü. Az önce söylediği şeyden pişman olduğu belliydi. “Kimseyi boşuna zorbaladığını görmedim.” 

“Resmen az önce hiç yaşanmışlığın olmadığı için seni zorbaladı.” Uras bir eli çenesinde rahat tavrını bozmadan alay eder gibi söyleyince Arda sertçe “Siktir lan oradan.” Diye araya girdi. “Senin gibi mi olalım?” 

“Ben bir şey demedim farkındaysan Arda,” Uras kızgın olmayan ama daha tok bir sesle konuştu. “Nehir’in söylediğini ilettim.” 

“Ay yeter,” Buse araya girdi. “Ne zamandan beri benim Nehir’le ilişkim sorgulanır oldu ya?” Uras’a dikti bakışlarını. “İyi gelmezsen gelme sana yalvaracak değiliz.” Arda’ya döndü. “Sen de gereksiz savunmalara girme.” Ve son olarak Doğu’ya döndü. “Nereye gideceğiz Noyan?” 

“Urla taraflarında, pek kimselerin bildiği bir yer değil.” Diye yanıtladı Doğu.

“Pek kimselerin bilmediği bir yere kamp yapmaya giden arkadaş grubu,” elime aldığım salatalık dilimini ısırırken kendi kendime güldüm. “Tam korku filmi başlangıcı, neyse ki aramızda kilolu ve gözlüklü biri yok.” 

“Birkaç seneye kadar ben öyledim lan.” Arda eliyle kendini yokladı. “İyi yırttım.”

“Urla’daki maksimum korku filminde bile sana bir şey olmazdı Arda.” Doğu teselli eder gibi Arda’nın omzunu tuttu. “Korkma.” 

“Eyvallah Noyan.” 

“O zaman kahvaltıdan sonra hemen evlere dağılıp hazırlanalım, bugünden gidelim.” Dedi Nehir. 

Aklından geçeni tahmin edebiliyordum. Kamp bir çiftin doğması için harika bir ortamdı ama her ne olursa olsun bu iddiayı Buse’nin kaybetmesine izin vermeyecektim. Buse bir keresinde Nehir’in parlamalarının anlık olduğunu ve sorun etmediğini söylese de Nehir’in söylediği şey bana fazla gelmişti. Üstelik bu alay edilcek bir şey bile değildi.

Doğu “Emin misiniz? Geçe kalmayalım.” Diyerek karşılık verince Nehir omuzlarını kaldırıp indirdi. “Yol en fazla kırk dakika falan sürer, bir iki saate hazırlansak.” Hazırlanması en uzun sürecek olanlar kızlar olacağından bize bir bakış attı onay almak ister gibi. Hepimiz gözlerimizi açıp kapatarak onayladık. “En geç beşte oradayız. İki gün kalmış oluruz çarşamba günü de döneriz.” 

Doğu “Benlik sorun yok.” Dedi. Diğerleri de onaylayınca plan yapılmış oldu. 

Doğu’dan hiç hızlı planların adamı olduğuna dair bir enerji almamıştım. Çok haksız da sayılmazdım, belli ki kamp planı kafasında vardı ama hızlıca yarından bugüne çekmeyi sorun etmemişti. 

O noktadan sonra neyse ki herhangi bir gerginlik çıkmadan kahvaltıyı devam ettirebilmiştik. Her ne kadar ben konuşmaya çalışsam da Uras bana karşı olduğundan daha mesafeli davranıyordu. Bunu kendi içimde sorun etmiyordum ama birdenbire bu tavra bürünmesini merak etmiyor da değildim. Tabi ki benimle samimi olmak zorunda değildi fakat tek gecede davranışlarının öylesine biri gibiye evrilmesini bana olgun insanlar gibi açıklamalıydı. 

Ya da fırsatını bulduğum bir anda ben sormalıydım. 

“Seninle aynı çadırda kalacağıma denizde uyurum.” Kafamın içinde bunları düşünüyorken Nehir’in Çınar’a sesini hafifçe yükseltmesiyle düşünce bulutumu dağıtıp onlara döndüm. 

“Kendime hakim olamamaktan korkuyorum demiyor da.” 

“Çınar sen niye böylesin? Üzülüyorum senin için gerçekten, niye böylesin?” Nehir bıkkın aynı zamanda üzgün bir şekilde omuzları düşerek Çınar’a baktı.

“Ben teklifimi yaptım. Sonra,” Sesini inceltti “Kurt uluyor, böcek var, çok korkuyorum, imdat” sesi tekrar normale döndü. “Diyerek gelme bana.” 

“Urla’da kurdun ne işi var salak?” Arda araya girdi. “Ayrıca Nehir’in şu söylediklerini diyeceğine kendin bile inanmadın.” Elindeki patatesle Çınar’ı gösterdi.

“Ben Gün’le kalırım.” Buse dağılan konuyu toparladı. “Can’la Simay beraber kalır, Arda ile Çınar’ı yaparız.” Devam ediyorken hesapta uyuşmazlık olduğunu fark edince duraksadı. “Noyan’la Nehir açıkta kaldı.” 

“Kuzey de gelecek.” Diye araya girdi Doğu. “Ben onunla kalırım da Nehir için ne yapalım bilemedim.” 

“Ama ben bildim!” 

Odaklanmış, onların hesap kitaplarını dinliyorken arkamızdan duymayı hiç beklemediğim bir ses bağırınca verebildiğim ilk tepki arkamı dönüp bakmak yerine donakalmak olmuştu. Kim olduğunu anlamak için bakmama gerek de yoktu tabi ki de sesini tanımıştım. Sadece… beklemiyordum işte.

“Gece!” Buse neredeyse çığlık atarak yerinden fırladığında en azından yutkunabilmeyi becermiştim. Sesin geldiği noktaya bakmayan tek kişi Doğu’ydu. Herkes kız kardeşimle selamlaşmak üzere ayaklanıp onun yanına giderken, Uras hariç, Doğu elini yavaşça elimin üzerine koydu. Fısıltıdan hallice bir sesle “Znae li (Biliyor muydun)?” Diye sordu. Sanırım Uras’ın anlamasını istemiyordu. 

“Ne (hayır).” Birkaç saniye bekledikten sonra sorusuna cevap verdim ve boğazımı temizledikten sonra yüzüme hızlıca bir gülümseme yerleştirip yerimden kalktım. Bu ellerimiz ayrılmasına neden olmuştu ve hissettirmemesi gerektiği halde kötü hissettirmişti. 

Arkamı dönüp diğerleriyle hoşgeldin faslını bitiren kardeşimle göz göze geldiğimde onun yüzünde benimkinin gayet rahat bir ifade vardı. Boya olan gece karası saçları dümdüzdü, oysa onları çocukluk fotoğraflarımızda sarı ve kıvırcık görmüştüm, benimkilerden çok daha açık olan ve bana griyi andıran mavi gözlerinin etrafını da siyah bir kalem çevreliyordu. 

“Mila mi sestro (Sevgili ablacığım),”  kollarını iki yana açtığında başını da hafifçe yana doğru eğdi. “Ne ti li lipsva malkata ti sestrichka (Küçük kardeşini özlemedin mi)?” 

        </div>
        <div class="footer-nav">
            <a href="gunes-bolum4.html" class="nav-btn">← ÖNCEKİ BÖLÜM</a>
            <a href="gunes-bolum6.html" class="nav-btn">SONRAKİ BÖLÜM →</a>
        </div>
    </div>
</body>
</html>